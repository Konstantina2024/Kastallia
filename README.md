# Kastallia  
Η εισήγηση αυτή παρουσιάστηκε στο 2o Πανελλήνιο Εκπαιδευτικό Συνέδριο Ημαθίας με τίτλο «Ψηφιακές και Διαδικτυακές εφαρμογές στην Εκπαίδευση» και δημοσιεύτηκε στα αντίστοιχα πρακτικά το 2010. Πρόκειται για ένα εκπαιδευτικό σενάριο, το οποίο βασίζεται στην παιδαγωγική θεωρία του εποικοδομητισμού και εφαρμόστηκε με επιτυχία στη σχολική τάξη.  Ενδεικτικά αναφέρεται μια σύνοψη της εισήγησης:

Η παρούσα εργασία στόχο έχει να υποστηρίξει μια πρόταση αξιοποίησης του πολυμεσικού εκπαιδευτικού λογισμικού «Κασταλία» σχετικά με την ιστορία και την ιστορία της Τέχνης στην τάξη, και συγκεκριμένα στην α’ Γυμνασίου. Η διδακτική πρόταση που παρουσιάζεται εντάσσεται στη γενικότερη προβληματική για τη διδασκαλία της Ιστορίας αλλά και καταδεικνύονται τα βασικά γνωστικά προβλήματα των μαθητών που σχετίζονται με το αντικείμενο, ώστε να αναδειχθεί ο τρόπος με τον οποίο μπορούν αυτά να αντιμετωπιστούν αξιοποιώντας το λογισμικό Κασταλία. Προεξάρχουσα σημασία έχει το γεγονός ότι το εκπαιδευτικό λογισμικό που επιλέχθηκε είναι εποικοδομητικού τύπου: η δομή αυτή θεωρούμε ότι συντείνει στην ουσιαστικότερη διαχείριση των μαθησιακών δυσκολιών που αντιμετωπίζουν οι μαθητές στο συγκεκριμένο αντικείμενο. Αξίζει να σημειωθεί, επίσης, ότι, ενώ το συγκεκριμένο λογισμικό έχει  σχεδιαστεί για το Λύκειο, στην παρούσα εργασία προτείνεται ένα «εναλλακτικό» σενάριο απευθυνόμενο σε μαθητές της α’ Γυμνασίου. Κατά συνέπεια, οι παράμετροι του διδακτικού σεναρίου, όπως είναι η στοχοθεσία, απευθύνονται στις γνωστικές και αναπτυξιακές δυνατότητες των μαθητών αυτής της ηλικίας. 
